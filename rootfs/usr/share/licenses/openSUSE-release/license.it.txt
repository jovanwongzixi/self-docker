CONTRATTO DI LICENZA
openSUSE® Tumbleweed

Questa è una traduzione non ufficiale in italiano della licenza di openSUSE Tumbleweed.
Il presente documento non rappresenta una dichiarazione legale dei termini di distribuzione
di openSUSE Tumbleweed: solo il testo originale inglese della licenza di openSUSE Tumbleweed
è da ritenersi legalmente vincolante. Tuttavia, auspichiamo che questa traduzione agevoli
la comprensione agli utenti di lingua italiana.

Questo contratto regola lo scaricamento, l'installazione o l'uso di openSUSE Tumbleweed
e dei suoi aggiornamenti, indipendentemente dalla modalità di consegna. openSUSE Tumbleweed
è un lavoro collettivo in base alle leggi degli Stati Uniti sul copyright. In conformità ai termini
seguenti, The openSUSE Project concede all'utente una licenza per l'uso di questo lavoro
collettivo secondo quanto definito nella versione della 2 della licenza pubblica generica (GNU).
Lo scaricamento, l'installazione o l'uso di openSUSE Tumbleweed implica l'accettazione dei
termini di questo contratto.

openSUSE Tumbleweed è un sistema operativo Linux modulare costituito da
centinaia di componenti software. Il contratto di licenza di ciascun
componente è in genere incluso nel codice sorgente del componente. A
eccezione di alcuni file contenenti il marchio "openSUSE" cui si fa
riferimento di seguito, i termini della licenza per i componenti
consentono la copia e la ridistribuzione del componente. Con la
possibile eccezione di alcuni file del firmware, i termini della licenza
per i componenti consentono la copia, la modifica e la ridistribuzione
del componente sia nella forma di codice sorgente che di codice binario.
Con riferimento ai termini della licenza di qualsiasi componente, il presente
contratto non limita i diritti dell'utente, né concede diritti sostitutivi.

openSUSE Tumbleweed e ciascuno dei suoi componenti, compresi il codice
sorgente, la documentazione, l'aspetto, la struttura e
l'organizzazione, sono oggetto di copyright da parte di The openSUSE
Project ed altri e sono tutelati dalle leggi sul copyright e di altro
tipo. In conformità alla licenza applicabile, le parti sopra citate
rimarranno proprietarie di openSUSE Tumbleweed e di qualsiasi suo
componente, così come di qualsiasi copia. Il marchio "openSUSE" è di
proprietà di SUSE, LLC. negli Stati Uniti e in altri paesi e viene
utilizzato in concessione. Il presente contratto consente la
distribuzione di copie non modificate o modificate di openSUSE
Tumbleweed con il marchio "openSUSE" a condizione che vengano seguite
le indicazioni sul marchio di The openSUSE Project consultabili
all'indirizzo http://en.opensuse.org/Legal. Indipendentemente da
eventuali modifiche apportate a openSUSE Tumbleweed, l'utente è tenuto
a rispettare le indicazioni sul marchio qualora intenda distribuire
openSUSE Tumbleweed.

A eccezione di quanto espressamente definito in questo contratto o
nella licenza di un componente specifico, NELLA MISURA MASSIMA
CONSENTITA DALLE LEGGI IN VIGORE, OPENSUSE Tumbleweed E I COMPONENTI
SONO FORNITI E CONCESSI IN LICENZA "COSÌ·COME SONO", SENZA GARANZIE DI
ALCUN TIPO, ESPRESSE O IMPLICITE, INCLUSE LE GARANZIE IMPLICITE DI
COMMERCIABILITÀ, PROPRIETÀ, NON VIOLAZIONE DEI DIRITTI ALTRUI O
IDONEITÀ PER UNO SCOPO PARTICOLARE. The openSUSE Project non
garantisce che le funzioni contenute in openSUSE Tumbleweed soddisfino
i requisiti dell'utente, né che il funzionamento di openSUSE Tumbleweed
sia completamente privo di errori o rispetti esattamente quanto
descritto nella documentazione di accompagnamento. L'USO DI OPENSUSE
Tumbleweed AVVIENE UNICAMENTE A RISCHIO DELL'UTENTE.

NELLA MISURA MASSIMA CONSENTITA DALLE LEGGI IN VIGORE, THE OPENSUSE
PROJECT, I SUOI CONCESSORI DI LICENZA, LE SUE CONTROLLATE E I SUOI
DIPENDENTI NON SARANNO RITENUTI RESPONSABILI PER ALCUN DANNO, COMPRESI
I DANNI DIRETTI, INCIDENTALI O CONSEQUENZIALI, I MANCATI PROFITTI O I
MANCATI GUADAGNI, IN RELAZIONE ALL'USO O ALL'IMPOSSIBILITÀ DI
UTILIZZARE OPENSUSE Tumbleweed, ANCHE QUALORA THE OPENSUSE PROJECT SIA
STATA AVVISATA DELLA POSSIBILE INCIDENZA DI TALI DANNI.  NELLE
GIURISDIZIONI CHE DEFINISCONO LIMITI SULL'ESCLUSIONE O SULLA
LIMITAZIONE DEI DANNI, LA RESPONSABILITÀ GLOBALE DI THE OPENSUSE
PROJECT, DEI SUOI CONCESSORI DI LICENZA, DELLE SUE CONTROLLATE E DEI SUOI
DIPENDENTI È LIMITATA A CINQUANTA DOLLARI (US $ 50) O, QUALORA TALE
LIMITE NON SIA CONSENTITO, ALLA CIFRA MASSIMA CONSENTITA.

Si riconosce che openSUSE Tumbleweed è soggetta alle Export Administration
Regulations (c.d. "EAR") degli Stati Uniti e il licenziatario dichiara di ottemperare
all'EAR. Nella fattispecie, il licenziatario è tenuto a non esportare o ri-esportare
openSUSE Tumbleweed, direttamente o indirettamente, verso: (1) qualsiasi paese
soggetto a restrizioni alle esportazioni dagli Stati Uniti; (2) qualsivoglia utente
finale per cui si è a conoscenza o si ha ragione di ritenere che utilizzerà
openSUSE Tumbleweed per la progettazione, lo sviluppo o la produzione di armi
nucleari, chimiche e batteriologiche, oppure sistemi con propulsione a razzo,
veicoli di lancio nello spazio e razzi sonda, o sistemi di veicoli aerei senza
equipaggio, a meno che tali attività non siano autorizzate per legge o per licenza
dalla pertinente agenzia governativa; oppure (3) qualsivoglia utente finale
interdetto alla partecipazione a transazioni di esportazione dagli Stati Uniti da
parte di una qualsiasi agenzia federale del governo degli Stati Uniti. Scaricando
o utilizzando openSUSE Tumbleweed si accettano le summenzionate limitazioni e
si dichiara e garantisce di non comparire in nessuna delle liste sopracitate e di
non essere sotto il controllo dei paesi di cui al punto 1 oltreché di non avere
cittadinanza o residenza presso gli stessi. Inoltre, il licenziatario è altresì tenuto
all'osservanza di qualsivoglia legge locale nella giurisdizione di riferimento che
possa avere ripercussioni sul proprio diritto di importare, esportare o utilizzare
openSUSE Tumbleweed. Si prega di consultare la pagina web del Bureau of
Industry and Security (www.bis.doc.gov) prima di esportare prodotti assoggettati
all'EAR. È responsabilità del licenziatario ottenere i necessari permessi per
l'esportazione.

Qualora una delle clausole di questo contratto venga dichiarata non
applicabile, le restanti clausole rimarranno pienamente vincolanti. Il
presente contratto è regolato dalle leggi dello Stato dell'Utah e
degli Stati Uniti, senza riferimento ad alcuna norma sui conflitti
legislativi. L'applicazione della Convenzione delle Nazioni Unite sui
contratti di vendita internazionale di beni mobili è espressamente
esclusa. Il presente contratto definisce tutti i termini dell'accordo
tra l'utente e The openSUSE Project in relazione all'oggetto del
contratto stesso e può essere rettificato solo per iscritto mediante
un accordo firmato da entrambe le parti. Nessuna rinuncia a un
qualsiasi diritto concesso da questo contratto sarà effettiva a meno
che non venga riportata per iscritto e firmata da un rappresentante
autorizzato della parte vincolata. Nessuna rinuncia a un qualsiasi
diritto passato o presente derivante da violazione o inadempienza
potrà essere considerata una rinuncia a un qualsiasi diritto futuro
risultante da questo contratto. L'uso, la duplicazione o la
divulgazione da parte del Governo degli Stati Uniti è soggetto alle
limitazioni menzionate nelle FAR 52.227-14 (dicembre 2007) 
Alternate III (dicembre 2007), FAR 52.227-19 (dicembre 2007) o
DFARS 252.227-7013 (b)(3) (novembre 1995) o nelle clausole
sostitutive applicabili.

Copyright © 2008-2021 The openSUSE Project. Tutti i diritti riservati.
"SUSE" e "openSUSE" sono marchi registrati di SUSE LLC, o sue affiliate,
che ha fondato e sponsorizza The openSUSE Project e agisce come
società da esso incaricata. "Linux" è un marchio registrato di Linus
Torvalds. Tutti gli altri marchi di fabbrica appartengono ai rispettivi proprietari.